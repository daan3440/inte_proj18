# inte_proj
Prog2 Valuables

## Uppgiften
Årets uppgift är att utveckla ett klassbibliotek som skulle kunna användas för att utveckla ett så kallat ”rougelike”-spel. Det finns mycket information om dessa på nätet, tex https://en.wikipedia.org/wiki/Roguelike, men i grund och botten handlar det om en ensam spelare som utforskar en slumpad karta, vanligen en grotta full av monster, skatter och magisk utrustning som förändrar spelarens egenskaper.

Uppgiften har stora frihetsgrader, och ni kommer själva att ha stort inflytande över vilka delar som ni kommer att implementera. Till den första statusredovisningen bör ni ha kommit så långt att hela utvecklingsmiljön, med alla verktyg, är uppe och fungerar hos alla gruppmedlemmar, och ni har en gemensam grund att stå på i form av en spelarkaraktär med egenskaperna liv och hastighet, och en karta som spelaren kan röra sig över. Kartan behöver inte innehålla någonting än, vare sig terräng eller saker, det som är viktigt är att ni har något som alla förstår och som ni kan bygga vidare på.

Klasserna ska utvecklas testdrivet, och kraven på funktionalitet har med avsikt satts låga i detta stadium för att ni ska ha tid att göra detta ordentligt. En möjlighet kan till exempel vara att alla i gruppen utvecklar sin egen version och ni sedan genomför en informell kodgranskning av dessa olika versioner och väljer vilken ni ska gå vidare med.

Hur ni ska gå vidare bestäms gemensamt av gruppen och kursansvarig i samband med statusredovisningarna.

Med det sagt ska det poängteras att syftet med uppgiften inte är att ni ska utveckla ett spel utan enbart att ge er ett sammanhang där ni kan testa på att använda de verktyg och tekniker som tagits upp under kursen. Det finns alltså inget krav på att ni måste blir klara med ett faktiskt spel, tvärt om, rekommendationen är att ni inte ens försöker det. Om ert mål är att utveckla ett spel kommer projektet att ta mycket mer tid än vad som finns avsatt för det, och risken är stor att de delar som är intressanta ur kursens synvinkel blir lidande. Av samma anledning så vill vi inte se några användarinterface. Koncentrera er på klasserna som implementerar spellogiken. Om ni vill kan ni mot slutet av projektet minska ner någon annan del och testa på att använda verktyg för gränssnittstest. Detta är dock inget krav.

En annan aspekt av ovanstående är att det är tillåtet att komma med förslag på andra uppgifter som ni tycker skulle vara intressantare. Det kan vara variationer på samma tema, andra typer av spel, eller något helt annat. Så länge den lämnar utrymme för alla i gruppen att testa på allt, och har tillräckligt med överlapp mellan delarna för att ni ska var tvungna att koordinera arbetet inom gruppen, är den antagligen okej.

